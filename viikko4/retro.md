# Tiivistelmä retrospektiivitekniikoista

Ketterissä ohjelmistontuotantomenetelmissä (esimerkiksi Scrumissa) on tyypillistä pitää sprintin päätteeksi retrospektiivitapaaminen, jossa tiimin jäsenet yhdessä pohtivat, mikä kuluneen sprintin aikana meni hyvin ja mikä huonosti eli mitä voisi vielä parantaa, ja miten esille tulleet asiat ja ratkaisut saataisiin sisällytettyä seuraavaan sprinttiin tai tuleviin projekteihin. 

Retrospektiivin käytännön toteutukseen on kehitetty useita erilaisia tekniikoita. Esimerkiksi *Start, Stop, Continue, More of, Less of Wheel* -nimisessä tekniikassa tiimin jäsenet jaottelevat mieleen tulevia asioita kehälle, jossa on viisi sektoria: asiat, jotka pitäisi aloittaa, lopettaa, jatkaa, joita haluttaisiin lisää tai vähemmän. *Glad, Sad, Mad* -nimisessä tekniikassa on paljon samaa. Tiimi jakaa asioita kolmeen sarakkeeseen, joista yksi on positiivinen (Glad) ja kaksi negatiivisia (Sad ja Mad). Kummassakin tekniikassa esiin nostettuja asioita käydään yhdessä läpi koko tiimin voimin.
